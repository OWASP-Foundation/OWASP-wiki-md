## § 1. Navn

Foreningens navn er OWASP Norway Chapter. Foreningen ble konstituert 2.
april 2008. Foreningen er registrert i enhetsregisteret i
Brønnøysund-registrene.

## § 2. Form, tilslutning

OWASP Norway Chapter er en uavhengig, ideell sammenslutning for fremme
av sikkerhet i webapplikasjoner. Foreningen er tilsluttet OWASP
Foundation (Open Web Application Security Project) og skal arbeide mot
de samme mål som OWASP Foundation. Alle foreningens verktøy, dokumenter
og forum er gratis og tilgjengelig for alle som er interessert i å
forbedre applikasjonssikkerhet. OWASP Norway Chapter forplikter seg til
å følge OWASP [Chapter_Rules](Chapter_Rules "wikilink")

## § 3. Formål

OWASP Norway Chapter skal sette organisasjoner i stand til å utvikle,
kjøpe og vedlikeholde webapplikasjoner som en kan ha tillit til. Dette
skal gjøres gjennom å:

  - være et profesjonelt faglig miljø og en viktig møteplass for
    kompetanse- og erfaringsutveksling på fagområdet
    applikasjonssikkerhet, både på det teoretiske så vel som det
    praktiske plan;
  - fremme sosial og faglig relasjonsbygging blant medlemmene;
  - bidra til å identifisere, analysere og på en praktisk måte løse
    viktige problemstillinger relatert til applikasjonssikkerhet;
  - være en pådriver og bidra til utviklingen av metoder, standarder,
    tjenester o.l. innenfor applikasjonssikkerhet;
  - være en preferert høringsinstans for sikkerhetsspørsmål relatert til
    webapplikasjoner som har betydning både for medlemmene og samfunnet
    forøvrig.

## § 4. Virkemidler

For å oppnå ovenstående målsetninger skal OWASP Norway Chapter, ved
initiativ fra styret og i samsvar med vedtak fattet av
generalforsamlingen:

  - arrangere møter, konferanser o.l. for fremme av
    webapplikasjonssikkerhet (møter er åpne og gratis for alle som er
    interessert);
  - inkludere sosiale sammenkomster i forbindelse med de faglige
    arrangementene;
  - engasjere seg i OWASP-prosjekter;
  - promotere OWASP-aktiviteter i Norge;
  - ved forespørsler, utarbeide høringsuttalelser og kommentarer, basert
    på intern ekspertise;
  - samarbeide med andre organisasjoner med sammenfallende målsetninger
    når dette er formålstjenlig;
  - ha kontakt med myndigheter og organisasjoner, samt presse og media i
    saker som angår webapplikasjonssikkerhet.

## § 5. Medlemskap, kontingent, medlemsvilkår

Enhver som slutter seg til OWASP Norway Chapter sitt formål og
medlemsvilkår kan bli medlem. Medlemskap er gratis men krever
registrering. Alle medlemmer er stemmeberettiget på generalforsamlingen.
Medlemmer forplikter seg til å følge OWASPs regler som finnes
tilgjengelig: [Chapter_Rules](Chapter_Rules "wikilink")

All kommunikasjon mellom medlemmene og foreningen foregår via OWASP
Norway Chapter sin
[e-postliste](https://lists.owasp.org/mailman/listinfo/owasp-norway) og
web på [www.owasp.org](http://www.owasp.org/).

## § 6. Tap av medlemskap

Ethvert medlem som åpenbart motarbeider OWASPs regler eller OWASP Norway
Chapter sine vedtekter eller vedtak i styret eller på generalforsamling,
kan av styret eller generalforsamlingen ekskluderes for en kortere eller
lengre periode. Ekskludert medlem har rett til å tale sin sak på
generalforsamlingen.

## § 7. Sponsorer

Det er tillatt med sponsorer av OWASP Norway Chapter. Sponsorer vil bli
anerkjent på OWASP Norway Chapters webside og møteinnkallinger. Det er
forbudt å benytte OWASP Norway Chapter møter til produktpresentasjoner
og markedsføring. I forbindelse med presentasjoner som tar opp faglige
problemer og diskuterer mulige løsninger er det lov å vise produkter som
eksempler. Sponsorer kan donere penger til The OWASP Foundation i OWASP
Norway Chapter sitt navn. Videre kan det sponses med lokaler (leie), mat
og drikke i forbindelse med møter og konferanser i regi av OWASP Norway
Chapter.

## § 8. Generalforsamling

Generalforsamlingen er OWASP Norway Chapter sin høyeste myndighet.
Generalforsamling holdes 1 gang pr. år, senest innen utgangen av april
måned, og kalles inn med minst 1 måneds varsel.

Saksforslag skal være styret i hende senest 14 dager før
generalforsamlingen. Dagsorden og alle saksforslag skal sendes til
medlemmene senest 7 dager før Generalforsamlingen. Andre saker enn de
som er ført opp kan ikke tas opp til behandling.

Generalforsamlingen skal godkjenne innkallingen, velge møteledelse,
behandle årsmeldingen og årsregnskapet, samt behandle foreningens
program og budsjett for inneværende år så langt dette foreligger.

Generalforsamlingen skal velge et ansvarlig styre på minst 3 medlemmer,
samt minimum 1 vararepresentant. Leder og kasserer velges særskilt.

Vedtak på generalforsamlingen fattes med alminnelig flertall, dersom
intet annet er nevnt i vedtektene.

## § 9. Ekstraordinær generalforsamling

Ekstraordinær generalforsamling kan finne sted dersom styret eller minst
10 % av medlemmene finner det påkrevd. Behov for ekstraordinær
generalforsamling skal forelegges skriftlig for styret. Styret kan
innkalle til ekstraordinær generalforsamling med 14 dagers varsel før
møtet finner sted. Kun den saken som foranlediger generalforsamling kan
behandles.

Den ekstraordinære generalforsamlingen skal godkjenne innkallingen og
velge møteledelse.

Vedtak på ekstraordinær generalforsamling fattes med alminnelig flertall
dersom intet annet er nevnt i vedtektene.

## § 10. Styret

Styrets hovedoppgave er å ivareta OWASP Norway Chapter funksjon etter
formålet. Styret forplikter seg til å følge vedtak og retningslinjer
fattet av generalforsamlingen.

Styret forbereder og sørger for at neste generalforsamling finner sted.
Styret forplikter seg til å inneha sitt verv i perioden mellom to
generalforsamlinger. Ved frafall i denne perioden supplerer styret seg
selv ved at en vararepresentant trer inn i styret som ordinært medlem.
Ved stemmelikhet teller lederens stemme dobbelt. Styret skal føre
vedtaksprotokoll.

## § 11. Økonomi

Regnskap føres av styrets kasserer. Revisjon av regnskap og bilag gjøres
av oppnevnt revisjon. Regnskapet må være tilgjengelig for alle medlemmer
på 4 ukers varsel.

## § 12. Vedtektsendringer

En vedtektsendring kan kun foretas på en generalforsamling og krever 2/3
flertall blant de fremmøtte stemmeberettigede.

## § 13. Oppløsning

Oppløsning av OWASP Norway Chapter kan kun vedtas på ordinær
generalforsamling etter at forslag herom er medtatt på dagsorden. Vedtak
om oppløsning krever 2/3 flertall blant de fremmøtte stemmeberettigede,
og på forutsetning av at mindretallet ikke har ønske om å videreføre
driften på basis av OWASP Norway Chapter vedtekter. Ved oppløsning skal
generalforsamlingen disponere foreningens midler etter formålsparagrafen
(§3) i denne vedtekt.

Vedtatt Oslo, 28. april 2008

[PDF versjon av
vedtektene](Media:20080428_Norway_chapter_vedtekter.pdf "wikilink")

Tilbake til [Norway](Norway "wikilink") Chapter

\-- [Presttun](User:Presttun "wikilink") 04:34, 29 April 2008 (EDT)

[Category: Chapter Handbook](Category:_Chapter_Handbook "wikilink")